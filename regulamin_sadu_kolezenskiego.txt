Załącznik nr 1 do Regulaminu Samorządu Doktorantów
REGULAMIN SĄDU KOLEŻEŃSKIEGO

ROZDZIAŁ I
POSTANOWIENIA OGÓLNE

§ 1

1. Sąd Koleżeński Samorządu Doktorantów, zwany dalej Sądem Koleżeńskim posiada uprawnienia dyscyplinarne wobec doktorantów Instytutu Biologii Doświadczalnej im. M.  Nenckiego PAN, zwanego dalej Instytutem, wynikające z niniejszego Regulaminu oraz z ustawy z dnia 27 lipca 2005 r. o prawie o szkolnictwie wyższym (Dz. U. Nr 164, poz. 1365, z późn. zm.).


§ 2

1. Sąd Koleżeński jest organem sądowniczym Samorządu, wybieranym co roku przez Radę Samorządu Doktorantów Instytutu Biologii Doświadczalnej PAN, spomiędzy członków Samorządu Doktorantów.

2. W skład Sądu Koleżeńskiego wchodzi 6 członków Samorządu.

3. Członkiem Sądu Koleżeńskiego nie może być doktorant ukarany prawomocnym wyrokiem komisji dyscyplinarnej ds. doktorantów.

4. Mandat członka Sądu Koleżeńskiego wygasa w przypadku:
a) utraty statusu doktoranta,
b) orzeczenia komisji dyscyplinarnej zawieszającej w prawach doktoranta,
c) złożenia pisemnej rezygnacji,
d) śmierci.


§ 3

1. Sąd Koleżeński na pierwszym posiedzeniu wybiera w głosowaniu tajnym ze swojego grona Przewodniczącego Sądu Koleżeńskiego.

2. Do zadań Przewodniczącego Sądu Koleżeńskiego należy:
a) wyznaczanie składów orzekających i ich przewodniczących oraz protokolantów,
b) wyznaczanie terminów rozpraw.

3. W przypadku powstania wakatu w składzie orzekającym Rada Samorządu Doktorantów dokonuje uzupełnienia na podstawie przepisów zawartych w art. 2 ust.1.


§ 4

1. Sąd Koleżeński orzeka:
a) w pierwszej instancji w składzie trzech członków, zwanym dalej „Składem Orzekającym”,
b) w drugiej instancji w składzie trzech członków, zwanym dalej „Odwoławczym składem Orzekającym”.

2. Członek Sądu Koleżeńskiego, który rozstrzygał sprawę w pierwszej instancji nie może być członkiem składu orzekającego w tej sprawie w instancji odwoławczej.


§ 5

1. Postępowanie przed Sądem Koleżeńskim wszczyna się na wniosek:
a) członka Rady SD IBD PAN, lub
b) pracownika IBD PAN.

2. Sąd Koleżeński jest niezawisły w orzekaniu.


§ 6

1. Rozprawa przed sądem koleżeńskim jest jawna.

2. Sąd Koleżeński wyłącza jawność postępowania w całości lub w części, jeśli jawność mogłaby obrażać dobre obyczaje albo jeśli wymaga tego interes obwinionego, Instytutu lub osób trzecich. Wyłączenie jawności nie obejmuje ogłoszenia orzeczenia.


§ 7

1. Funkcje oskarżyciela w postępowaniu przed Sądem Koleżeńskim pełni Doktorancki Rzecznik Dyscyplinarny, zwany dalej „Rzecznikiem”. Prowadzi on postępowanie wyjaśniające.

2. Rzecznika powołuje i odwołuje Rada spośród Samorządu. Do każdej sprawy powoływany jest osobny Rzecznik. Można być jednocześnie Rzecznikiem w więcej niż jednej sprawie.


§ 8

1. Obwinionemu doktorantowi, zwanemu dalej „obwinionym”, przysługuje prawo do obrony i wyboru obrońcy.


§ 9

1. Sąd Koleżeński wydaje orzeczenie po przeprowadzeniu rozprawy, podczas której wysłuchuje obu stron.

2. Orzeczenia Sądu Koleżeńskiego podejmowane są w głosowaniu tajnym przez skład orzekający danej instancji.


§ 10

1. Sąd koleżeński może wymierzać następujące kary:
a) upomnienia,
b) nagany,
c) nagany z ostrzeżeniem.

2. Sąd może przekazać do Dyrektora Instytutu wniosek o dołączenie orzeczenia do akt osobowych doktoranta.



ROZDZIAŁ II
POSTĘPOWANIE PRZED SĄDEM KOLEŻEŃSKIM

§ 11

1. Po otrzymaniu wniosku o rozpatrzenie sprawy przed Sądem Koleżeńskim, Rzecznik wydaje postanowienie o wszczęciu postępowania wyjaśniającego

2. Odpis postanowienia doręcza się Dyrektorowi Instytutu oraz obwinionemu.

3. Postępowanie wyjaśniające nie może trwać dłużej niż 9 tygodni. Przekroczenie tego terminu powoduje umorzenie postępowania z mocy prawa.

4. O umorzeniu postępowania na skutek przekroczenia terminu, o którym mowa w ustępie poprzedzającym, Rzecznik zawiadamia podmioty, o których mowa w ustępie 2.


§ 12

1. W toku postępowania wyjaśniającego Rzecznik zobowiązany jest zebrać dowody niezbędne do całkowitego wyjaśnienia sprawy, uwzględniając zarówno dowody świadczące przeciwko obwinionemu, jak i przemawiające na jego korzyść.

2. Rzecznik jest zobowiązany do sporządzenia protokołu z postępowania wyjaśniającego.

3. Obwinionemu należy umożliwić w toku postępowania wyjaśniającego złożenie wszelkich wyjaśnień oraz dowodów, które jego zdaniem mogą mieć znaczenie dla sprawy. Po zakończeniu postępowania należy obwinionego i jego obrońcę zapoznać z treścią zebranych dowodów, o których mowa w § 12 ust. 1, informując o prawie zgłoszenia w terminie 3 dni roboczych wniosku o uzupełnienie materiału dowodowego.

4. Obwiniony może odmówić złożenia wyjaśnień, o czym należy go poinformować.

5. W toku postępowania wyjaśniającego obwiniony ma prawo zgłosić Rzecznikowi wniosek o przesłuchanie wskazanych przez niego osób w charakterze świadków oraz przeprowadzenie innych dowodów.


§ 13

1. W zależności od wyników postępowania wyjaśniającego Rzecznik:
a) umarza postępowanie lub,
b) przekazuje Przewodniczącemu Sądu wniosek o wszczęcie postępowania wraz z zebranymi w toku postępowania materiałami.

2. Umorzenie postępowania następuje w razie:
a) gdy czynu nie popełniono lub brak jest dowodów dostatecznie uprawdopodabniających jego popełnienie,
b) śmierci obwinionego,
c) gdy postępowanie dyscyplinarne co do tego samego czynu tej samej osoby zostało prawomocnie zakończone lub wcześniej wszczęte jest w toku,
d) gdy obwiniony nie podlega jurysdykcji Sądu Koleżeńskiego.

3. Odpis protokołu, a którym mowa w §12 ust. 2 przekazuje się obwinionemu.


§ 14

1. Skład Orzekający rozpoznaje wniosek Rzecznika na posiedzeniu niejawnym, które powinno się odbyć w terminie 14 dni od daty wpływu wniosku i wydaje postanowienie o:
a) wszczęciu postępowania przed Sądem Koleżeńskim Pierwszej Instancji,
b) umorzeniu postępowania lub,
c) zwrocie wniosku Rzecznikowi w celu uzupełnienia postępowania wyjaśniającego, wskazując w jakim zakresie ma nastąpić uzupełnienie postępowania oraz wyznaczając termin zakończenia tego postępowania, który nie powinien przekraczać 30 dni.

2. Odpisy postanowienia doręcza się stronom.


§ 15

1. Przewodniczący Składu Orzekającego:
a) wyznacza termin rozprawy, która powinna się odbyć w terminie 30 dni od daty wniesienia wniosku o wszczęcie postępowania;
b) wzywa na rozprawę obwinionego, Rzecznika oraz inne osoby, których udział uzna za niezbędny i zawiadamia obrońcę o terminie rozprawy.

2. Termin rozprawy powinien być tak wyznaczony, aby między doręczeniem obwinionemu wezwania a dniem rozprawy upłynęło co najmniej 7 dni.


§ 16

1. Członek Składu Orzekającego ulega wyłączeniu, jeżeli istnieje okoliczność, która może wzbudzić wątpliwość co do jego bezstronności w danej sprawie. Wniosek o wyłączenie rozpoznaje Skład Orzekający na posiedzeniu niejawnym.

2. Wniosek, o którym mowa w ust. 1, powinien być zgłoszony przez stronę lub członka Składu Orzekającego nie później niż w dniu roboczym poprzedzającym dzień rozpoczęcia rozprawy.


§ 17

1. Obwiniony i obrońca maja prawo do zapoznania się z aktami sprawy i sporządzenia z nich odpisów.


§ 18

1. Nieusprawiedliwione niestawiennictwo na rozprawę obwinionego, któremu wezwanie doręczono prawidłowo i który złożył już wyjaśnienia na rozprawie, nie stanowi przeszkody do rozpoznania sprawy.

2. W razie uznania niestawiennictwa obwinionego za usprawiedliwione Skład Orzekający odracza rozprawę i wyznacza jej nowy termin. Rozprawa może ulec odroczeniu na okres do 30 dni. Jeśli jednak w tym terminie stawienie się obwinionego z przyczyn od niego niezależnych nie jest możliwe, termin ten może zostać przedłużony do czasu ustania przeszkód.

3. Wezwanie doręcza się osobiście lub listem poleconym za potwierdzeniem odbioru przesłanym na adres podany przez doktoranta w dziekanacie.


§ 19

1. Rozprawą kieruje Przewodniczący Składu Orzekającego.

2. Rozprawa rozpoczyna się od sprawdzenia obecności stron i innych osób wezwanych na rozprawę, po czym Przewodniczący Składu Orzekającego zarządza opuszczenie sali przez świadków oraz odczytuje wniosek o wszczęcie postępowania i o ukaranie wraz z uzasadnieniem. Następnie Przewodniczący Składu Orzekającego zapytuje obwinionego czy przyznaje się do popełnienia zarzucanego mu czynu oraz czy i jakie zamierza złożyć wyjaśnienia. W razie potrzeby członkowie Składu mogą zadać kolejne pytania obwinionemu.

3. Po złożeniu wyjaśnień przez obwinionego Przewodniczący Składu Orzekającego zarządza postępowanie dowodowe: przesłuchuje świadków oraz przedstawia inne dowody zebrane w postępowaniu wyjaśniającym. Jeżeli żadna ze stron nie wyrazi sprzeciwu, a przeprowadzenie bezpośredniego dowodu nie jest niezbędne, Przewodniczący Składu Orzekającego może odczytać zeznania świadków oraz przedstawić inne dowody zebrane w postępowaniu wyjaśniającym.

4. Obwiniony, jego obrońca i Rzecznik maja prawo wypowiadać się co do każdego dowodu.

5. Po zakończeniu postępowania dowodowego Przewodniczący Składu Orzekającego udziela głosu Rzecznikowi, obrońcy i obwinionemu, któremu przysługuje zawsze głos ostatni.


§ 20

1. W razie niestawienia się świadka, którego przesłuchanie jest niezbędne, rozprawę się odracza.

2. Strony mają prawo zadawania pytań świadkom.

3. Z przebiegu rozprawy sporządza się protokół, który podpisuje Przewodniczący Składu Orzekającego i Protokolant.

4. Strony mogą składać uwagi do protokołu.


§ 21

1. Po wysłuchaniu głosów stron Przewodniczący Składu Orzekającego zamyka rozprawę i Skład Orzekający przystępuje niezwłocznie do narady nad orzeczeniem.

2. Narada i głosowanie nad orzeczeniem są tajne, oprócz członków Składu Orzekającego może być obecny jedynie Protokolant, chyba, że Przewodniczący Składu Orzekającego uzna jego obecność za zbędną.

3. Narada i głosowanie odbywają się osobno, co do winy i co do kary. Przewodniczący Składu Orzekającego głosuje ostatni.


§ 22

1. Orzeczenia Składu Orzekającego zapadają zwykła większością głosów.

2. Głosy członków Składu Orzekającego wstrzymujących się od głosowania liczą się na korzyść obwinionego.

3. Jeżeli przy głosowaniu, co do kary zdania członków Składu Orzekającego tak się podzielą, że na żadną z proponowanych kar nie przypadnie większość głosów, zdanie najmniej przychylne dla obwinionego przyłącza się do zdania najbardziej do niego zbliżonego.

4. Przegłosowany członek Składu Orzekającego ma prawo złożyć na piśmie zdanie odrębne z uzasadnieniem.


§ 23

1. Skład Orzekający wydaje orzeczenie:
a) o ukaraniu, mocą którego uznaje obwinionego winnym popełnienia zarzucanego mu czynu i wymierza karę lub,
b) uniewinniające od postawionych zarzutów lub,
c) umarzające postępowanie

2. Jeżeli obwiniony dopuścił się kilku przewinień rozpoznawanych w jednym postępowaniu, wymierza się jedną karę za wszystkie przewinienia.


§ 24

1. Orzeczenie powinno być sporządzone na piśmie i zawierać:
a) nazwę Sądu Koleżeńskiego, datę i miejsce rozpoznania sprawy i wydania orzeczenia;
b) imiona i nazwiska członków Składu Orzekającego oraz Rzecznika;
c) imię i nazwisko, kierunek studiów i rok oraz inne dane określające tożsamość obwinionego;
d) opis zarzucanego czynu lub czynów z podaniem miejsca lub miejsc i daty lub dat popełnienia;
e) rozstrzygnięcie Sądu Koleżeńskiego;
f) uzasadnienie zawierające wyjaśnienie podstawy faktycznej i wskazanie podstawy prawnej orzeczenia.

2. Orzeczenie wraz z uzasadnieniem podpisują wszyscy członkowie Składu Orzekającego.


§ 25

1. Orzeczenie powinno być ogłoszone bezpośrednio po naradzie.
2. Po ogłoszeniu orzeczenia Przewodniczący Składu Orzekającego podaje ustnie motywy orzeczenia i poucza obwinionego o trybie i terminie wniesienia odwołania.
3. Orzeczenie wraz z uzasadnieniem doręcza się stronom w terminie 14 dni od jego ogłoszenia.


§ 26

1. Orzeczenie staje się prawomocne po 14 dniach od daty doręczenia stronom, jeżeli w tym okresie nie zostanie wniesione odwołanie do Sądu Koleżeńskiego drugiej instancji.
2. Orzeczenie może być zaskarżone w całości lub w części. Odwołujący może skarżyć jedynie rozstrzygnięcia lub ustalenia szkodzące jego interesom. Powyższe ograniczenie nie dotyczy Rzecznika Dyscyplinarnego.
3. Złożenie odwołania wstrzymuje wykonanie orzeczenia.


§ 27

1. Przewodniczący Odwoławczego Składu Orzekającego wyznacza termin rozprawy odwoławczej i zarządza doręczenie odpisu odwołania stronom. Rozprawa odwoławcza powinna odbyć się w terminie 14 dni od dnia wpływu odwołania do Prezesa Sądu Koleżeńskiego. Przepisy § 18 ust. 2, § 19 –22 oraz § 25 stosuje się odpowiednio, przy czym zakres postępowania dowodowego może zostać ograniczony przez Odwoławczy Skład Orzekający.


§ 28

1. Rozprawę odwoławczą rozpoczyna ustne sprawozdanie, w którym członek Odwoławczego Składu Orzekającego przedstawia przebieg dotychczasowego postępowania dyscyplinarnego, treść zaskarżonego orzeczenia, przytoczone w odwołaniu zarzuty oraz okoliczności faktyczne sprawy.

2. Strony mogą składać wyjaśnienia, oświadczenia i wnioski ustne lub na piśmie.

3. Przed zakończeniem rozprawy odwoławczej Przewodniczący Odwoławczego składu Orzekającego udziela głosu Rzecznikowi, obrońcy i obwinionemu.


§ 29

1. Sąd Koleżeński Drugiej Instancji może:
a) zmienić orzeczenie Pierwszej Instancji,
b) utrzymać w mocy orzeczenie Pierwszej Instancji,
c) umorzyć postępowanie.


§ 30

1. Postępowanie przed instancjami Sądu Koleżeńskiego zakończone prawomocnym orzeczeniem można wznowić na wniosek którejkolwiek ze stron, jeżeli wyjdą na jaw istotne fakty dotyczące zakończonej już sprawy.

2. Orzeczenie Odwoławczego Składu Orzekającego staje się prawomocne z chwilą ogłoszenia.



ROZDZIAŁ III
POSTANOWIENIA KOŃCOWE

§ 31

1. W sprawach nieuregulowanych niniejszym Regulaminem stosuje się odpowiednio przepisy Kodeksu postępowania karnego.
