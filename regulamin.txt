Regulamin Samorządu Doktorantów Instytutu Biologii Doświadczalnej im. M. Nenckiego PAN


Rozdział I
Postanowienia ogólne

§1

Samorząd Doktorantów Instytutu Biologii Doświadczalnej im. M. Nenckiego PAN, zwany dalej Samorządem, jest zrzeszeniem doktorantów Instytutu Biologii Doświadczalnej im. M. Nenckiego PAN, zwanego dalej Instytutem.


§2

Samorząd działa na podstawie Statutu Instytutu i niniejszego Regulaminu Samorządu Doktorantów Instytutu Biologii Doświadczalnej im. M. Nenckiego PAN, zwanego dalej Regulaminem. Działalność Samorządu opiera się na współpracy z władzami Instytutu.


§3

Samorząd Doktorantów Instytutu Biologii Doświadczalnej im. M. Nenckiego PAN tworzą wszyscy uczestnicy studiów doktoranckich organizowanych przez Instytut.


§4

1. Członkowie Samorządu mają prawo do:
a) uczestniczenia w pracach Samorządu,
b) zgłaszania opinii i wniosków do Rady Samorządu,
c) korzystania z urządzeń i pomieszczeń Samorządu na zasadach określonych przez jego organy w odrębnych przepisach,
d) biernego i czynnego prawa wyborczego do organów Samorządu.

2. Członkowie Samorządu zobowiązani są do przestrzegania Regulaminu i uchwał władz Samorządu.


§5

1. Utrata członkostwa w Samorządzie następuje w razie:
a) (uchylony)
b) utraty statusu uczestnika studiów doktoranckich organizowanych przez Instytut,
c) pisemnej rezygnacji z członkostwa przekazanej Przewodniczącemu Samorządu.


§6

1. Samorząd działa poprzez swoje organy.
2. Organami Samorządu są: Rada Samorządu Doktorantów oraz Przewodniczący Samorządu.
3. Organy Samorządu są wyłącznym reprezentantem ogółu uczestników studiów doktoranckich prowadzonych w Instytucie.


§7

1. Samorząd działając poprzez swoje organy:
a) broni praw doktorantów,
b) reprezentuje interesy doktorantów w Instytucie i poza nim,
c) wyraża opinię społeczności doktorantów z własnej inicjatywy i na prośbę władz Instytutu,
d) występuje z wnioskami do władz Instytutu,
e) uczestniczy, poprzez swoich przedstawicieli, w rozszerzonym Kolegium Instytutu,
f) uczestniczy, poprzez swoich przedstawicieli, w posiedzeniach Rady Naukowej,
g) może prowadzić działalność socjalno-bytową, społeczną, kulturową, oświatową, naukową i sportową.


§7a

1. Ilekroć mowa o podaniu informacji do publicznej wiadomości przez Organy Samorządu, należy przez to rozumieć jednoczesne:
a) rozesłanie informacji pocztą elektroniczną poprzez listę dyskusyjną doktoranci@nencki.gov.pl,
b) umieszczenie informacji na stronie WWW Samorządu,
c) umieszczenie informacji na tablicy ogłoszeń Samorządu,
d) umieszczenie informacji na wszystkich portalach społecznościowych oficjalnie wykorzystywanych przez Samorząd.

2. Każda informacja podana do publicznej wiadomości powinna mieć polską i angielską wersję językową, przy czym polska wersja językowa jest traktowana jako podstawa wykładni.



Rozdział II
Rada Samorządu Doktorantów

§8

1. Rada Samorządu Doktorantów, zwana dalej Radą, jest organem uchwałodawczym Samorządu.


§9

1. W skład Rady wchodzą członkowie Samorządu - delegaci poszczególnych zakładów działających w Instytucie.

2. Każdemu zakładowi przysługuje liczba mandatów obliczona przez podział liczby podlegających mu członków Samorządu przez 10 (dziesięć), pomniejszenie wyniku o 0,05 (pięć setnych) i zaokrąglenie do najbliższej liczby całkowitej, jednak nie mniej niż 1 (jeden) mandat i nie więcej niż 3 (trzy) mandaty.

3. (uchylony)

4. W skład Rady może dodatkowo wchodzić jeden przedstawiciel członków Samorządu nie podlegających żadnemu zakładowi Instytutu. Przedstawiciel ten jest przez nich wybierany na ustalonych przez nich zasadach i jest podawany do wiadomości Komisji Wyborczej nie później niż na 14 dni przed upływem bieżącej kadencji Rady.


§10

1. Kadencja Rady trwa 1 rok, rozpoczyna się 1 stycznia i kończy się 31 grudnia.


§11

1. Wybory do Rady ogłasza ustępująca Rada.

2. Do przeprowadzenia głosowań Rada powołuje Komisję Wyborczą spośród członków Samorządu, w terminie nie później niż 35 dni przed upływem bieżącej kadencji Rady.

3. Komisja Wyborcza liczy co najmniej trzy osoby, lecz nie więcej niż pięć. W miarę możliwości, w Komisji Wyborczej powinny być reprezentowane wszystkie zakłady działające w Instytucie.

4. Komisja Wyborcza, w ciągu 7 dni od powołania, ogłasza liczbę mandatów przysługujących każdemu zakładowi, termin wyborów oraz sposób i co najmniej 7-dniowy termin zgłaszania kandydatów.

5. Komisja Wyborcza podaje do publicznej wiadomości formę wyborów oraz listę kandydatów do Rady, osobno dla każdego zakładu, nie później niż na 7 dni przed wyborami w pierwszym z zakładów. Od rozpoczęcia wyborów w pierwszym z zakładów do zakończenia w ostatnim nie może upłynąć więcej niż 1 tydzień.

6. Wyboru delegatów do Rady dokonują członkowie Samorządu.

7. Komisja Wyborcza rozstrzyga protesty i wynikłe wątpliwości związane z przebiegiem wyborów, w terminie nie przekraczającym 7 dni od ogłoszenia wyników wyborów.

8. Wybory powinny zakończyć się nie później niż 7 dni przed upływem bieżącej kadencji Rady.

9. W zakładzie bierne prawo wyborcze mają wszyscy podlegający mu członkowie Samorządu,

9a. W zakładzie czynne prawo wyborcze mają wszyscy podlegający mu członkowie Samorządu, z wyłączeniem członków Komisji Wyborczej.

10. Każdy posiadający czynne prawo wyborcze ma prawo zgłosić swoją kandydaturę Komisji Wyborczej w terminie ogłoszonym zgodnie z ust. 4.

11. Wyboru delegatów do Rady dokonuje się w głosowaniu tajnym na poszczególnych kandydatów. Każdy głosujący może oddać głos na jednego lub więcej kandydatów – nie więcej jednak niż wynosi liczba mandatów w danym zakładzie, albo wstrzymać się od głosu.

12. Wyniki wszystkich głosowań ogłasza Komisja Wyborcza w terminie nie przekraczającym 2 dni roboczych od zakończenia głosowań we wszystkich zakładach. Wyniki wyborów zostają podane do publicznej wiadomości wszystkich członków samorządu, Kierownika Studiów Doktoranckich oraz do Dyrektora Instytutu.

13. Za wybranych do Rady Samorządu uważa się tych kandydatów, którzy otrzymali najwięcej oddanych głosów. Jeżeli dwóch lub więcej kandydatów otrzymało równą ilość głosów uprawniającą do uzyskania mandatu i kandydatów tych jest więcej niż mandatów do uzyskania, o pierwszeństwie rozstrzyga losowanie przeprowadzane przez 3 członków Komisji Wyborczej, z możliwością udziału zainteresowanych kandydatów. Przebieg losowania uwzględnia się w protokole wyborczym.

14. Jeżeli w wyniku wyborów pozostał co najmniej jeden nieobsadzony mandat delegata, wówczas w terminie nieprzekraczającym 14 dni od rozpoczęcia kadencji nowej Rady rozpoczyna się procedurę wyborów uzupełniających w celu obsadzenia wolnego mandatu lub mandatów. Do wyborów uzupełniających stosuje się odpowiednio przepisy §11 ust. 1-12.

15. Mandaty nieobsadzone podczas wyborów uzupełniających pozostają nieobsadzone do końca kadencji Rady, z zastrzeżeniem §12 ust. 3.

16. W przypadku przeprowadzania pierwszych wyborów Rady, warunki wyborów ogłasza Komisja Wyborcza na zasadach określonych w regulaminie, przy czym wszystkie terminy wymienione w §11 mogą zostać skrócone.

17. W razie braku Rady, czynności przewidziane w ust. 1-2 może przeprowadzić:
a) Przewodniczący Samorządu,
b) Wiceprzewodniczący Samorządu - po bezskutecznej próbie wezwania do tego osoby wymienionej w punkcie a,
c) Kierownik Studiów Doktoranckich - po bezskutecznej próbie wezwania do tego osób wymienionych w punktach a-b,
d) co najmniej 1/5 członków Samorządu - po bezskutecznej próbie wezwania do tego osób wymienionych w punktach a-c.


§12

1. Mandat delegata do Rady wygasa:
a) w razie jego rezygnacji,
b) ustania jego członkostwa w Samorządzie,
c) odwołania w drodze referendum przez członków samorządu,
d) w razie niezdolności do pełnienia przez niego mandatu przez okres dłuższy niż 4 miesiące, o niezdolności orzeka Rada zwykłą większością głosów.

2. W razie wygaśnięcia mandatu, mandat przejmuje następny kandydat z największą liczbą głosów uzyskanych w wyborach.

3. Jeśli nie ma osoby wskazanej w punkcie 2, jednak nie później niż na 6 miesięcy przed upływem kadencji Rady, rozpoczyna się procedurę wyborów uzupełniających w obrębie odpowiedniego zakładu w trybie określonym w §11.ust. 1-12.

4. Podczas wyborów, o których mowa w ust. 3, obsadza się również pozostałe wakujące mandaty delegatów do Rady z odpowiedniego zakładu.


§13

1. Referendum, o którym mowa w §12 ust. 1 lit. c) przeprowadza Komisja Wyborcza:
a) na wniosek co najmniej 1/5 ogólnej liczby członków samorządu,
b) na pisemne żądanie Rady.

2. Wynik referendum jest wiążący, jeżeli w referendum udział wzięło co najmniej 30% członków samorządu uprawnionych do głosowania.


§14

W zakresie pełnienia swego mandatu delegat do Rady zobowiązany jest brać czynny udział w jej pracach.


§15

1. Rada obraduje na posiedzeniach.

2. Posiedzenia przebiegają według porządku zaproponowanego przez zwołującego posiedzenie.

3. Każdy delegat do Rady, za zgodą prowadzącego posiedzenie, może wprowadzić do porządku posiedzenia zgłoszone przez siebie zagadnienie w trakcie posiedzenia.

4. Posiedzenia Rady odbywają się nie rzadziej niż raz w miesiącu.


§16

1. Posiedzenie Rady zwołuje Przewodniczący Samorządu:
a) z własnej inicjatywy,
b) na wniosek co najmniej połowy delegatów do Rady lub co najmniej 20% ogólnej liczby członków Samorządu,
c) na pisemny wniosek Kierownika Studiów Doktoranckich lub Dyrektora Instytutu.

2. W przypadkach określonych w ust. 1 lit. b) i c), Przewodniczący Samorządu jest zobowiązany zwołać posiedzenie Rady w ciągu 14 dni od dnia otrzymania żądania lub wniosku.

2a. Po upływie przynajmniej 60 dni od ostatniego posiedzenia Rady, posiedzenie może zostać zwołane przez Kierownika Studiów Doktoranckich.

3. Ustępujący Przewodniczący Samorządu zwołuje pierwsze posiedzenie nowo wybranej Rady nie później niż 15 stycznia.

4. Porządek obrad pierwszego posiedzenia Rady winien obejmować wybór nowego Przewodniczącego Samorządu, Wiceprzewodniczącego Samorządu i Sekretarza Rady.

5. W razie nie wybrania Przewodniczącego Samorządu na pierwszym posiedzeniu Rady, nowo wybrana Rada zobowiązana jest do wybrania Przewodniczącego Samorządu w terminie nie przekraczającym 14 dni od pierwszego posiedzenia Rady, pod rygorem rozwiązania Rady.

6. Zwołujący posiedzenie zobowiązany jest podać do publicznej wiadomości termin, miejsce i proponowany porządek obrad, nie później niż na 3 dni przed wyznaczoną datą posiedzenia.

7. W szczególnych przypadkach wymagających niezwłocznego posiedzenia Rady termin wykonania czynności określonej w ust. 6 uważa się za zachowany, pod warunkiem niezwłocznego jej wykonania.


§17

1. Posiedzenia Rady są jawne, chyba że Rada zwykłą większością głosów w obecności co najmniej połowy członków postanowi inaczej.

2. Oprócz delegatów do Rady w posiedzeniach mają prawo brać udział, z głosem doradczym, inni członkowie Samorządu oraz zaproszeni przez delegatów goście.

3. W głosowaniach Rady prawo głosu przysługuje wyłącznie delegatom do Rady.


§18

1. (uchylony)

2. Posiedzenie Rady prowadzi:
a) Przewodniczący Samorządu,
b) delegat do Rady wskazany przez Przewodniczącego Samorządu - w przypadku nieobecności osoby wymienionej w poprzedzającym punkcie,
c) Wiceprzewodniczący Samorządu - w przypadku nieobecności osób wymienionych w poprzedzających punktach,
d) delegat do Rady wskazany przez Wiceprzewodniczącego Samorządu - w przypadku nieobecności osób wymienionych w poprzedzających punktach,
e) delegat do Rady wyznaczony przez Radę do pełnienia tej funkcji zwykłą większością głosów.

3. Posiedzenie Rady protokołuje Sekretarz Rady. W przypadku nieobecności na posiedzeniu Sekretarza Rady, posiedzenie protokołuje osoba wyznaczona przez prowadzącego posiedzenie.

4. Protokół podlega zatwierdzeniu przez Przewodniczącego Samorządu lub osobę pełniącą jego obowiązki i jest wysyłany drogą elektroniczną do wszystkich członków Rady.

5. Zatwierdzony protokół osoby wyznaczone w ust. 2 i 3 podpisują na początku następnego posiedzenia.


§19

1. Uchwały Rady zapadają w głosowaniu jawnym, zwykłą większością głosów, w obecności co najmniej połowy delegatów, chyba że Regulamin przewiduje inaczej.

2. Na wniosek co najmniej dwóch delegatów prowadzący posiedzenie zarządza głosowanie tajne w określonej sprawie.

3. W sprawach personalnych Rada podejmuje uchwały w głosowaniach tajnych.

4. Sposób głosowania określa prowadzący posiedzenie.

5. Wyniki głosowania protokołuje się, załączając do protokołu treść głosowanych uchwał.


§20

1. Do kompetencji Rady należy określenie kierunków działania Samorządu, a w szczególności:
a) wybór i odwołanie Przewodniczącego Samorządu, Wiceprzewodniczącego Samorządu i Sekretarza Rady,
b) wybór i odwołanie przedstawicieli Samorządu w Radzie Naukowej Instytutu,
c) wybór i odwołanie pełnomocników Rady,
d) wybór i odwołanie sekcji zadaniowych,
e) zmiana Regulaminu,
f) organizacja pracy Samorządu,
g) współpraca z organami Instytutu w sprawach należących do zakresu działania Samorządu,
h) wyłączne prawo do wyrażania opinii Samorządu,
i) podejmowanie działań na rzecz pozytywnych zmian sytuacji doktorantów oraz przestrzegania ich praw,
j) podejmowanie inicjatyw sprzyjających integracji środowiska doktorantów i rozwojowi współpracy koleżeńskiej w ramach Instytutu i poza nim,
k) powoływanie spośród członków samorządu Pełnomocników realizujących określone zadania, wyznaczając zakres ich kompetencji oraz termin wygaśnięcia pełnomocnictwa.



Rozdział III
Przewodniczący Samorządu

§21

1. Do obowiązków Przewodniczącego Samorządu należy w szczególności:
a) kierowanie pracami Rady,
b) reprezentowanie Samorządu, w szczególności wobec władz Instytutu i innych podmiotów społeczności Instytutu, a także wobec władz samorządowych i państwowych organów administracji oraz podmiotów gospodarczych, 
c) przyjmowanie skarg doktorantów dotyczących konfliktów między opiekunami naukowymi a doktorantami i przedstawienie ich Kierownikowi Studiów Doktoranckich lub, w przypadku jego nieobecności, Przewodniczącemu Rady Naukowej,
d) czuwanie nad przestrzeganiem przez organy Samorządu postanowień niniejszego Regulaminu i innych przepisów prawa,
e) wyznaczanie osób do realizacji uchwał Rady oraz ich nadzorowanie,
f) dysponowanie środkami finansowymi Samorządu,

2. Przewodniczący Samorządu działa zgodnie z uchwałami Rady podjętymi w zakresie jej kompetencji, za swoją pracę odpowiada przed Radą.


§21a

1. Wiceprzewodniczący Samorządu wchodzi w prawa i obowiązki Przewodniczącego Samorządu w razie:
a) upoważnienia przez Przewodniczącego Samorządu - w zakresie określonym w upoważnieniu,
b) braku możliwości udziału Przewodniczącego Samorządu w zaplanowanych pracach Samorządu - w zakresie, w jakim udział Przewodniczącego Samorządu jest w tych pracach konieczny,
c) braku możliwości skontaktowania się z Przewodniczącym Samorządu - w zakresie, w jakim niezwłoczne działanie Przewodniczącego Samorządu jest konieczne,
d) uzasadnionego podejrzenia uchylania się Przewodniczącego Samorządu od wypełnienia obowiązków określonych w Regulaminie - w zakresie, w jakim działanie Przewodniczącego Samorządu jest przez Regulamin wymagane.

2. Wiceprzewodniczący Samorządu zobowiązany jest niezwłocznie powiadomić Przewodniczącego Samorządu o każdym zastosowaniu ust. 1.  Na żądanie Przewodniczącego Samorządu, Wiceprzewodniczący Samorządu zobowiązany jest do złożenia szczegółowego raportu.

3. W razie braku w Regulaminie odpowiedniego zapisu dotyczącego funkcji Wiceprzewodniczącego Samorządu, stosuje się zapis dotyczący funkcji Przewodniczącego Samorządu.


§22

1. Przewodniczącego Samorządu powołuje Rada spośród swego grona.

2. Prawo zgłaszania kandydatów na Przewodniczącego Samorządu przysługuje wszystkim delegatom do Rady obecnym na posiedzeniu. Wymagana jest zgoda kandydata na kandydowanie.

3. Wybory Przewodniczącego Samorządu odbywają się przez głosowanie tajne na poszczególnych kandydatów. Każdy delegat może oddać głos na jednego kandydata lub wstrzymać się od głosu.

4. Wybrany zostaje kandydat, który otrzymał najwięcej głosów, nie mniej jednak niż połowę głosów ważnych. Jeżeli żaden z kandydatów nie otrzymał w pierwszej turze wymaganej większości głosów, przeprowadza się drugą turę, w której biorą udział kandydaci, którzy otrzymali kolejno pierwszą i drugą największą liczbę głosów. W przypadku niedokonania wyboru w drugiej turze, procedurę wyborczą wyboru Przewodniczącego Samorządu powtarza się do skutku.

5. Wybory Wiceprzewodniczącego Samorządu i Sekretarza Rady są dokonywane analogicznie z ustępami 1-4.


§23

1. Rada może odwołać Przewodniczącego Samorządu, Wiceprzewodniczącego Samorządu i Sekretarza Rady w głosowaniu większością 2/3 głosów ogólnej liczby delegatów do Rady. W razie wątpliwości wymaganą liczbę głosów zaokrągla się w dół. 


§24

1. W razie ustania kadencji Rady, Przewodniczący Samorządu pełni swoją funkcję do czasu powołania nowego Przewodniczącego Samorządu.


§25

1. Jeżeli w trakcie kadencji Przewodniczącego Samorządu, w stosunku do niego ustanie członkostwo w Samorządzie, tzn.:
a) zostanie on odwołany,
b) złoży rezygnację,
c) będzie trwale niezdolny do pełnienia obowiązków Przewodniczącego Samorządu, o niezdolności orzeka Rada zwykłą większością głosów,
Rada niezwłocznie powołuje nowego Przewodniczącego Samorządu w trybie określonym w przepisach §22.



Rozdział IV
Sekcje zadaniowe

§26

1. Sekcje Zadaniowe Samorządu, zwane dalej Sekcjami, są powoływane w celu usprawnienia działania Samorządu i działają w ramach uprawnień przekazanych im przez Radę.

2. Sekcje powołuje i odwołuje Rada.


§27

1. Sekcje pracują na zasadach zatwierdzonych przez Radę.


§28

1. W skład Sekcji wchodzą członkowie Rady i pełnomocnicy.


§29

1. Rada może odwołać Sekcję lub poszczególnych jej członków w głosowaniu, zwykłą większością głosów, w obecności co najmniej połowy delegatów.


§30

1. Kierownikiem Sekcji może być członek Rady wchodzący w jej skład, wybrany przez Radę zwykłą większością głosów.


§31

1. Do podstawowych obowiązków Kierownika Sekcji należy:
a) kierowanie pracami Sekcji,
b) w sytuacjach nagłych podejmowanie decyzji, w porozumieniu z Przewodniczącym Samorządu, w sprawach będących w kompetencji Sekcji.
c) sprawozdawanie z prac sekcji raz na kwartał do oceny Przewodniczącego Samorządu.

2. W razie negatywnej oceny działalności Sekcji Kierownik pozbawiany jest swojej funkcji w głosowaniu, zwykłą większością głosów, w obecności co najmniej połowy delegatów.



Rozdział V
Sąd Koleżeński

§32

1.Sąd Koleżeński orzeka w sprawach dyscyplinarnych doktorantów Instytutu.

2.Szczegółowy tryb postępowania przed sądem określa Regulamin Sądu Koleżeńskiego, który stanowi załącznik nr 1 do niniejszego Regulaminu



Rozdział VI
Przedstawiciele Doktorantów w Radzie Naukowej Instytutu.

§33

1. Organ wykonawczy Samorządu Doktorantów Instytutu wybiera spośród swoich członków Przedstawiciela doktorantów w Radzie Naukowej Instytutu.

2. Przedstawiciel doktorantów w Radzie Naukowej Instytutu jest reprezentantem doktorantów i bierze udział w posiedzeniach Rady Naukowej z głosem stanowiącym.

3. Organ wykonawczy Samorządu Doktorantów Instytutu zobowiązany jest podjąć uchwałę o wyborze Przedstawiciela doktorantów w Radzie Naukowej Instytutu na ostatnim posiedzeniu w danym roku kalendarzowym, jednak nie później niż do dnia 20 grudnia każdego roku kalendarzowego.

4. Przedstawiciel doktorantów w Radzie Naukowej Instytutu wybierany jest zwykłą większością głosów w obecności co najmniej połowy członków uprawnionych do głosowania, spośród osób, które zgłosiły swą kandydaturę po otwarciu obrad.

5. Kadencja przedstawiciela w Radzie Naukowej Instytutu trwa 1 rok odpowiadający jednemu rokowi kalandarzowemu.

6. Mandat Przedstawiciela doktorantów w Radzie Naukowej Instytutu wygasa na skutek:
a) śmierci,
b) złożenia rezygnacji,
c) utraty statusu doktoranta,
d) nieuczestniczenia w pracach Rady Naukowej Instytutu przez okres dłuższy niż sześć miesięcy,
e) skazania prawomocnym wyrokiem za umyślne przestępstwo lub przestępstwo skarbowe.

7. W przypadku wygaśnięcia mandatu Przedstawiciela Doktorantów w Radzie Naukowej Instytutu organ wykonawczy Samorządu Doktorantów w trybie natychmiastowym dokonuje uzupełnień wakatu na zasadach opisanych w ust. 4 niniejszego paragrafu. Kadencja wybranego wybranego w ten sposób Przedstawiciela doktorantów w Radzie Naukowej Instytutu trwa do końca roku kalendarzowego, w którym został on wybrany.



Rozdział VII
Postanowienia końcowe

§34

1. Regulamin może być zmieniony uchwałą Rady podjętą w głosowaniu, większością co najmniej 2/3 głosów wszystkich delegatów do Rady. W razie wątpliwości wymaganą liczbę głosów zaokrągla się w górę.

2. O każdej zmianie w Regulaminie Przewodniczący Samorządu zobowiązany jest poinformować Kierownika Studiów Doktoranckich oraz Dyrektora Instytutu.


§35

1. Sprawy nieuregulowane w Regulaminie rozstrzyga Przewodniczący Samorządu w oparciu o przepisy Kodeksu Cywilnego.

2. W celu rozstrzygnięcia sprawy, Przewodniczący Samorządu może zwołać posiedzenie Rady.


§36

Regulamin wchodzi w życie z dniem podpisania go przez wszystkich członków Rady.




Warszawa, 2 marca 2006 Rada Samorządu Doktorantów IBD PAN
Ksenia Meyza
Marek Wypych
Kamila Duniec
Dorota Supłat
Marcin Wawrzyniak
Elżbieta Kocik
Kinga Szydłowska
Małgorzata Śliwińska
Bogusz Kulawiak




Zmiany w Regulaminie: § 12, pkt. 2, 4, 5; §17, pkt. 6, 7; §19 pkt. 3, 4, 5; §20, pkt. 3; §22, pkt. 1g, 1h; §23, pkt. 23
Warszawa, 25 stycznia 2006 Rada Samorządu Doktorantów IBD PAN
Małgorzata Śliwińska
Katarzyna Biegańska
Elżbieta Kocik
Aneta Kwiatkowska
Dominika Malińska
Gabriela Schneider
Konrad Gabrusiewicz
Marcin Wawrzyniak
Marek Wypych




Zmiany w Regulaminie: § 22, pkt. 1
Warszawa, 3 lutego 2009 Rada Samorządu Doktorantów IBD PAN
Seweryn Bajer
Magdalena Lebiedzińska
Małgorzata Statkiewicz
Dorota Gierej
Paulina Jedynak
Marzena Stefaniuk
Maciej Czerkies
Anna Łukasik
Maciej Gawlak
Marcin Mazurkiewicz



Zmiany w Regulaminie: § 12, pkt. 13
Warszawa, 10 listopada 2010 Rada Samorządu Doktorantów IBD PAN
Dorota Gierej
Paulina Jedynak
Maciej Czerkies
Andrzej Foik
Marta Mikosz
Justyna Karolczak
Marta Wojewoda
Dorota Kulesza
Katarzyna Wierzbicka
Katarzyna Żybura-Broda
Małgorzata Figiel




Zmiany w Regulaminie: § 7, pkt. 7; § 10, pkt. 2,3; § 11, pkt. 2, 8, 9, 10, 12, 13; § 13, pkt. 1, 2; § 15, pkt. 3, 4; § 16, pkt. 1, 3, 5, 6; § 18, pkt. 3, 5; § 20, pkt. 1; § 21, pkt. 1, 2, 3; § 22, pkt. 2, 4, 5; § 23, pkt.  1; § 24, pkt. 1; § 26, pkt. 1, 2; § 27, pkt. 1; § 28, pkt. 1, 2; § 29, pkt. 1; § 30, pkt. 1; § 31, pkt. 1, 2; § 32, pkt. 1, 2; § 33, pkt. 1, 2, 3, 4, 5, 6, 7
Warszawa, 5 grudnia 2014 Rada Samorządu Doktorantów IBD PAN
Tomasz Bednarski
Agnieszka Topolska-Woś
Beata Kądziołka
Weronika Duda
Wioleta Dudka-Ruszkowska
Katarzyna Konarzewska
Ilona Kotlewska-Kowalska
Tomasz Lebitko
Agnieszka Płóciennikowska
Alicja Puścian
Karolina Rokosz
Olga Sakharczuk
Ewa Szczęsna
Marcin Woś
Magdalena Chojnacka
